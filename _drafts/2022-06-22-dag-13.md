---
layout: post
title: Dag 13 - Weer omslag
date: 2022-06-22
---
Gisteravond rond 23.30 hoorde je het in de verte alweer donderen. Om 11.50 begon het flink te waaien en kort daarna met regenen, gevolgd door fiks onweer. Dat duurde tot ongeveer 01.30. Daarna was de onweer grotendeels weg en regende het nog af en toe een beetje.

In het washok was een Franse fietser gaan slapen om te schuilen voor de regen. Hij had niet de moeite genomen om zijn tentje op te zetten.

In de ochtend bleek dat de elektriciteit was uitgevallen. De koelkast uit en de waterkoker werkt niet. Water gekookt op de benzine stoof. Om 07.30 is het 18,5°C. Om 08.30 is het 21°C.

De voorspelling is dat het rond 11.00 uur weer gaat onweren en regenen. We gaan daarom met de auto de buurt bekijken.

Als eerste rijden we naar Les Pierres Jaumâtres, hier zou een hunebed achtige steen moeten staan. We zijn de auto niet uit geweest door de regen, hagel en onweer. Rijden kon met maximaal 35 km/uur. De temperatuur zakte zelfs naar 16°C.
Daarna naar Toulx-Sainte-Croix en via Montyaud, Les Boueix en Boussac naar Montluçon gereden. De boodschappen gedaan en weer terug naar de camping. Ondertussen is het droog en 25°C.
